نگاهی به نمایشگاه آثار هنری احمد طباطبایی 
موضوع آثار طباطبایی مورچگان هستند ولی در باطن چنین ظاهری، این 
انسانهاهستند که در هیبتی حشره گونه در تابلوهای نقاشی نمایشگر
گوشه هایی از زندگی خود هستند. 
مورچه ای را دیده ایم که بار سنگین خودرا به دوش می کشد و در بین راه 
خسته می شود یا در نتیجه پیش آمدن یک حادثه اتفاقی بار از دستش رها
شده و برای گریز از خطر آن را می گذارد و فرار می کند. اما ساعتی بعد
به همان نقطه برمی گردد و بار را دوباره به دوش کشیده نفس زنان و
عرق ریزان آن را به منزل می رساند او می داند که اگر در میان راه از
بین رفت، یک مورچه دیگر با همان استعداد غریزه عملی را که او شروع 
کرده به پایان می رساند. پس او می داند که بعد از خودش نسل آینده ای 
وجود دارد که باید از مزایای آن استفاده نماید. چه داستان درازی، 
انتها و پایانی هم ندارد میلیونها سال گذشته، میلیاردها سال دیگر
خواهد گذشت وهمین برنامه میلیونها بار دیگر تجدید می شود. پس باید گفت 
سیر حیات و تکامل پایان ناپذیر است. اسرار جهان پایانی ندارد. پس 
اگر بخواهیم به یک چیز پایان ناپذیر برسیم چون انتهایی در بین نیست، 
به جایی نمی رسیم.(از کتاب مورچگان، نوشته موریس مترلینگ)
مورچگان در تابلوهای نقاشی احمد طباطبایی جایگاه ویژه ای دارند. در
نمایشگاهی که از آثار این هنرمند (اول تا 23 خرداد) در نگارخانه برگ 
برپا شد، 36 اثر با این موضوع به نمایش عمومی درآمد. طباطبایی در
مدت 18 سالی که به نقاشی می پردازد، همواره بر روی موضوع مورچگان کار
کرده است. وی درباره علت انتخاب چنین سوژه ای می گوید: در یکی از
روزهای زندگی خود بسیار غمگین بودم و زمانی که به خواب رفتم، 
مورچه ای را دیدم. سپس تصمیم گرفتم طرح آن را بکشم. این کار به نظرم 
جالب آمد و از آن روز به بعد این نوع طراحی را ادامه دادم که در هر
بار نقاشی در این مدل‌ها تغییراتی را ایجاد می کنم، ضمن اینکه این 
حشره به دلیل زندگی منظمی که دارد، برایم جذاب است. 
نظم یکی از ارکان آثار نقاشی طباطبایی است. علیرغم موضوعات ساده، 
ترکیببندی دو بعدی و تنوع کم در رنگ آمیزی سطوح، استحکام طرح‌ها و
نقوش بر روی پرده اثر نشان از نظمی درونی دارد. این نظم خود را در
آناتومی و اندام مورچگان به نوع دیگری نشان می دهد. مشخصه اصلی 
مورچگان دست و پا و تقسیم بندی سه گانه بدن آنها است و مهمتر آنکه 
روی شش دست و پا راه می روند. اما در نقاشیهای طباطبایی آنها روی دو
پا مثل انسان می ایستند. سرهایشان بزرگترین اندام بدنشان است و چشم‌ها
به طور اغراق آمیزی در سرجا گرفته است. هدف نقاش از این تغییرات در
اندام مورچگان چیست؟ باآنکه خود نقاش گفته و از نقاشیها استنباط
می شود، موضوع آثار طباطبایی مورچگان است اما در باطن چنین ظاهری، 
این انسان‌ها هستند که در هیبتی حشره گونه در تابلوهای نقاش نمایشگر
گوشه هایی از زندگی خود هستند. آنها با اندام سیاه خود در زمینه ای 
خاکستری بادکنکهای رنگی به دست دارند و عروسی می کنند. تغییر در
اندام مورچگان باعث شده چهره و حالات سر و صورت تنها اندام بازگو
کننده احساسات موضوع در تابلوی نقاشی نباشد بلکه تمام بدن این 
مورچه- انسانهاحسی را پدید می آورند که در تابلو سایه می اندازد. 
احساساتی نظیر به دام افتادن در دام یک عنکبوت، مادری کردن، تفاهم و
دوستی. 
نکته دیگر، نقاشی درختان به صورت اسلیمی های ایرانی در حاشیه تابلوها
با خطوط و رنگهایی زنده و شاداب است. این نقش‌ها در تقابل بصری با
مورچه- انسانهاست اما در یک هماهنگی درونی با مفهوم مورچه - انسان‌ها
به تصویر کشیده شده اند. رنگهای شاد سبز با میوه های سرخ، شکل انسانی 
محیط را افزایش می دهند اما این مورچگان که به طور گروهی در این فضا
به سر می برند، یک اصل را می دانند; جاودانگی در زندگی گروهی و انتقال 
احساسات به دیگران از طریق هنر است. همان راهی که مترلینگ به آن 
اشاره کرد.